ในข้อนี้เราต้องการหาเวลาที่น้อยที่สุดกุลีที่สามารถขนถ่ายสินค้าได้ครบ

หากเราพิจารณาค่า $T$ ใด ๆ โดยนิยามให้ $F(T)$ หมายถึงฟังก์ชันแทนจำนวนสินค้าที่กุลีสามารถขนถ่ายได้ทั้งหมดโดยใช้เวลาไม่เกิน $T$ จะสังเกตว่า $F(T) \leq F(T+1)$ เสมอ เพราะถ้ากุลีคนที่ $i$ ใด ๆ ขนสินค้าได้ $K$ ชิ้นในเวลา $T$ หน่วย แล้วสินค้าทั้ง $K$ ชิ้นนั้นย่อมสามารถขนได้ด้วยเวลา $T+1$ หน่วยเพราะ $T+1 > T \geq t_i*K$ จากเหตุผลดังกล่าวจะได้ว่าฟังก์ชัน $F(T)$ เป็นฟังก์ชัน Monotone ดังนั้นการหาค่า $T$ ที่น้อยที่สุดที่เป็นคำตอบสามารถหาได้ด้วยการ Binary Search ค่า $T$ โดยตรง

การทำ Binary Search บนช่วงคำตอบนั้นเริ่มได้จากการกำหนดตัวแปร $l$ และ $r$ แทนจุดเริ่มต้นและจุดสิ้นสุดของช่วงโดยในตอนเริ่มต้นกำหนดให้ $l=1$ และ $r=\max \limits_{1 \leq i \leq M} \{ t_i \}*N$ จากนั้นระหว่างการทำ Binary Search หากกำลังพิจารณาคำตอบในช่วง $[l,r]$ อยู่โดย `mid = (l+r)/2` จะมีกรณีที่ต้องพิจารณาเพื่อเปลี่ยนช่วงคำตอบ 2 กรณีดังนี้ 
* $F(mid) \geq N$ นั่นหมายความว่าคำตอบที่ต้องการนั้นมีค่าน้อยกว่าหรือเท่ากับ `mid` แน่นอน จึงเปลี่ยนช่วงไปพิจารณาช่วง $[l,mid]$ ต่อไป
* $F(mid) < N$ นั่นหมายความว่าคำตอบที่ต้องการนั้นมากกว่า `mid` แน่นอน จึงเปลี่ยนช่วงไปพิจารณาช่วง $[mid+1,r]$ ต่อไป

วิธีในการคำนวณค่า $F(T)$ สำหรับค่า $T$ ใด ๆ นั้นสามารถทำได้โดยการไล่คิดผลรวมจำนวนสินค้าที่กุลีสามารถขนถ่ายได้โดยใช้เวลาไม่เกิน $T$ ตั้งแต่กุลีคนที่ $1,2,3,...,M$ กล่าวคือ $F(T) = \sum \limits_{i=1}^{M} \left \lfloor{T/t_i}\right \rfloor$ 

วิธีการดังกล่าวจะใช้ Time Complexity $\mathcal{O}(M)$ ต่อการคิด $F(T)$ 1 ครั้ง เพราะได้ไล่คิดในทุกๆ index $i$ ตั้งแต่ $i = 1,2,3,...,M$ เมื่อรวมจำนวนครั้งการคิด $F(T)$ ซึ่งคิด $\log (\max \limits_{1 \leq i \leq M} \{ t_i \})N$ ครั้งจะมี Time Complexity รวม $\mathcal{O}(M\log (\max \limits_{1 \leq i \leq M} \{ t_i \})N)$